望玉山記　陳夢林

玉山之名莫知於何始，不接人境，遠障諸羅邑治，去治莫知幾何里。或曰：「山之麓有溫泉。」或曰：「山北與水沙連內山錯，山南之水達於八掌溪。」然自有諸羅以來，未聞有躡屩登之者。山之見恆於冬日，數刻而止。予自秋七月至邑，越半歲矣，問玉山，輒指大武巒山後煙雲以對，且曰：「是不可以有意遇之。」

臘月既望，館人奔告：「玉山見矣！」時旁午，風靜無塵，四宇清澈，日與山射，晶瑩耀目，如雪、如冰，如飛瀑，如舖練，如截肪。顧昔之命名者，弗取玉韞於石，生而素質，美在其中而光輝發越於外耶？臺北少石，獨萃茲山，山海之精，醞釀而象玉，不欲使人狎而玩之，宜於韜光而自匿也。山莊嚴瑰偉，三峰並列，大可盡護邑後諸山，而高出乎其半。中峰尤聳，旁二峰若翼乎其左右．二峰之凹，微間以青，注目瞪視，依然純白，俄而片雲飛墮中峰之頂，下垂及腰，橫斜入右．於是峰之三頓失其二。游絲徐引諸左，自下而上，直與天接。雲薄於紙，三峰勾股摩盪，隱隱如紗籠香篆中。微風忽起，影散雲流，蕩歸烏有，皎潔光鮮，軒豁呈露。蓋瞬息間而變幻不一，開闔者再焉，過午則盡封不見。

以予所見聞天下名山多矣，嵩、少、衡、華、天臺、雁蕩、武夷之勝，徵奇涉怪，極巍峨、窮幽渺，然人跡可到；泰山觸石、匡廬山帶皆緣雨生雲，黎母五峰晝見朝隱，不過疊翠排空，幻形朝暮，如此地之內山，歛鍔乎雲端，壯觀乎海外而已。豈若茲山之醇精凝結、磨湼不加，恥太璞之雕琢，謝草木之榮華？江上之青，無能方其色相；西山之白，莫得比其堅貞。阻絕乎人力舟車，縹緲乎重溟千嶺。同豹隱之遠害，擇霧以居；類龍德之正中，非時不見。大賢君子欲從之而末由，羽客緇流徒企瞻而生羨。是寰海內外，獨茲山之玉立乎天表，類有道知幾之士，超異乎等倫，不予人以易窺，可望而不可即也＾＾。