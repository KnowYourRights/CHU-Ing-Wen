遊關嶺記　洪繻

珠潭在萬山中，自彰化邑治南下百二、三十里，自諸羅北上亦近百里。彰化至南投，向東行。二涂，寸步皆山也。山之勝，處處峰巒起，足下奔流澎湃，從頭髮馳過雲物，林壑泉石，瑰詭萬狀。百十年前，途皆番窟，山皆榛莽，遊者必挾隊刊山芟茀而後可行，以冀一睹山靈之面，其難如此。故山境至佳，入者絕少，閟為仙源，而企望之者，遂若在惝恍縹緲之間。余前歲遊焉，值雨潦，輕軌道壞；乘轎踰嶺，反得盡嘗山水佳處。其山至深，欲再遊未果，始思探關嶺之勝。

關嶺，自諸羅後壁寮轉東，山路三十里而近。前時徑涂未闢，重岡深壑，鳥飛始過；入之者循山迂谷、披荊覓徑，處處山谿間之，雖三十里不啻百里。即有遊者，往往在前山雲泉寺一探火穴而止，實非關嶺之勝也。年來鑿山跨谷，始得至溫泉火穴之源。未至靈源三、四里，有長岡橫亘，開隨道十尋餘；又有二溪深可眩目，竹橋凌其上，搖搖不定。過此，鏟山腰一線行徑，迤邐旋岡壑而入。近靈源，拓山麓一方為平地，周可一里；架木樓為客館。一溪橫之，深不及前溪而奔流益駛，石益多且巨，立者如削壁、偃如覆舟，跨以木橋。泉源則甃以方石，水出如沸，有冷泉一股瀵其傍穴，火在上舕舑，長芒照一山，黑夜通紅。泉之後，砌石磴三百級，登臨一望，萬象皆卑。山坳樓閣如覆盂，叢林如苔點，前山疊疊如几案。東望連峰矗天，白雲無際，玉山皓潔，如在天外；西可望海，重重迴溪，界如白虹，細紋如縆。嶺上宏坦，有公園、有蠶室、有蜂舍。稍遠，有人家、水田，有桄榔、果蓏之圃。嶺多竹，有紙碓。高巒有獵戶，屋皆竹蓋。園中駢植桃、李、桑、榆、雜樹。巨石如蜂、如阜、如甕、如巨鐘，在池左右，池不常有水。凡遊者，多至嶺下浴溫泉，登樓一望而止，鮮遊斯嶺，不能悉關嶺之勝也。

出嶺門，一路重山複水，老鴉如兒啼，鶯、燕、畫眉、鷓鴣如嬌語。迴視峰巒，遠在空半，近赴行人，左右山谿急流如高瓴瀉水，疊浪翻波，去不可止。

蓋山水奇偉，有若九嶷、五嶺、熊耳、仇池，則珠潭為勝，關嶺窈窕一方，特武夷一曲之秀。然而火穴靈源，溫泉滾滾，夾以佳山水於其間，則亦可傲視其他名山也＾＾。